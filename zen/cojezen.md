[Domov](/index.html) 

**Čo je to ZEN? I.**

Zen se snaží probudit intuitivní vhled do skutečnosti, který v nás obvykle spí pod hustými mraky nevědomosti. Nevědomost vyplýva z toho, že jsme se bezpodmínečně vydali vládě rozumu; zen však proti tomu stavu věcí revoltuje. A protože podstata rozumu se vyjadřuje v pojmech a v jejich logice, zen logikou pohrdá a zůstává němý, žáda-li se po něm, aby sám sebe vysvětlil. O hodnotě rozumu lze hovořit teprve tehdy, byla-li předtím uchopena podstata věcí. To znamená, že zen chce obrátit obvyklý běh vědění a že musí najít svůj vlastní, zvláštní způsob, jak utvářet naše nitro, aby v něm probudil transcedentální moudrost.

Poprosí-li žák mistra, aby mu vysvětlil, co je to zen, může se stát, že ho mistr udeří do obličeje a rozkřikne se na něj : "Jaký jsi to budižkničemu!" Přijde-li k mistrovi někdo a řekne-li: "Mám pochybnost o pravdě, která nás má vyprostit z pout vášní", nebo klade-li podobné otázky, může se stát, že ho mistr přivede před shromážděné mnichy a prohlásí: "Podívejte se, zde je někdo kdo má pochybnosti !" Pak neuzná ubohého mnicha za hodna své přítomnosti a uchýlí se lhostejně do svého příbytku. 

Tak se zdá, jako by pochybování bylo zločinem, zatímco každý má přece svobodně a bez zábran sám všechno zkoumat. A je-li mistrovi položena otázka, zda rozumí Budhovu učení, řekne : "Ne, nerozumím mu". A přijde-li další otázka, kdo mu tedy rozumí, ukáže pouze na dřevěný sloup před svou chatrčí.

Zen je tedy v určitém podstatném ohledu protikladem všeho, se nazýva vědou nebo vědeckostí. Zen je osobní, věda neosobní. Neosobnost je abstraktní a nemá co činit se zkušeností jedince. To, co je osobní, je naopak zcela vlastní jedinci a neznamená nic bez vlastního zážitku. Věda znamená systematiku a zen je pravým opakem. Slova jsou nezbytná pro Vědu a filosofii, ale pro zen jsou překážkou. Proč? 

Protože slova jsou představy a ne skutečnosti. Skutečnosti jsou však tím, čeho si zen nejvíce cení. Používá-li zen slov, nemají pro něj větší cenu než mince pro obchod. Nemůžeme se obléci do peněz, abychom se chránili před mrazem, nemůžeme jíst peníze, abychom ukojili hlad neho žízen. Peníze musí být vyměněny za skutečné jídlo, skutečnou vodou a vlnu, aby získaly skutečnou cenu pro život. Zapomínáme neustále na tuto prostou pravdu a kupíme znovu a znovu peníze na hromadu. Stejně tak se učíme nazpaměť slovům, hrajeme si s představami a považujeme se proto za moudré. Snad jsme i moudří, ale tento druh moudrosti je bezcenný tváří v tvář skutečnostem života.

Zen se snaží nejhorlivěji o to, aby vyloučil všechno pojmové zprostředkování. Každé zprostředkování, které se staví zen do cesty, když jde o pochopení faktů prožívaní, může povahu tohoto prožívaní jen zatemnit. Místo aby osvětlila stav věcí, vede přítomnost prostředníka posléze vždy k novým komplikacím a nejasnostem. 

Zen proto nechce nic vědět o prostředníku. Doporučuje svým učedníkům bezprostřední styk s jejich předmětem, ať je jakýkoli. Hovoříme v zenové výchově často o identifikaci, ale tento výraz není přesný... 

Nikdy neexistovala žádná oddělenost subjektu a objektu: všechna oddělennost, s níž se shledáváme, nebo již spíše sami vytváříme, je dodatečným výtvorem, přičemž se tu nejedná o časovou následnost. Cílem zen je tedy obnovit zážitek původní neoddělitelnosti, nebo jinými slovy, vrátit se do původního stavu čistoty a průzračnosti

Chceš-li pochopit zen, pochop jej přímo, bez rozvažování, aniž bys otáčel hlavou nalevo nebo napravo ! Neboť činíš-li to, pak už je předmět, který hledáš, ten tam. Toto učení bezprostředního uchopení je pro zen příznačné. Jestliže nás Řekové učili, jak máme myslet, a křesťanství, jak máme věřit, učí nás zen jít nad logiku a neváhat ani tam, kde narážíme na věci, "které nevidíme". 

Neboť duchovním cílem zen je najít absolutní bod, v němž už není žádná forma dualismu. Logika vychází z rozdělení na subjekt a objekt a víra rozlišuje mezi tím co vidíme, a tím, co nevidíme. Západní způsob myšlení nemůže uniknout věčnému dilematu: toto nebo ono, rozum nebo víra, člověk nebo Bůh, atd. 

Zen to vše smetá stranou jako něco, co jen znemožňuje vhled do podstaty života a skutečnosti. Zen nás vede do říše "Prázdnoty", v níž už neplatí pojmové myšlení, v niž rostou stromy bez kořenu a nad zemí vane nanejvýš občerstvujíci vítr.

Zen se tedy vyhýbá tomu pěstovat abstraktní konstatování a pojmové rozbory a výklady. Jeho literatura nesestává téměř z ničeho jiného než z nekonečného řetězce neustále uváděných "anekdot" neboli "příhod" a "otázek a odpovědí" /jap. mondó/. 

Pro každého, kdo není zasvěcen do jejího tajemství, zůstává pustým, nepřístupným polem, plným roští a trní. Ale mistři zen jsou neústupní, trvají na vlastní metodě vyjadřování. Věří, že se v tomto bodě vyznají nejlépe, a mají pravdu, neboť podstatná povaha jejich skušeností nutně určuje jejich metodu sdělování a prezentace.

Zen také nesmíme považovat za zvláštní druh meditace, jak ji např. cvičí hinduističtí sanjásinové nebo určité budhistické sekty... 

V meditaci se má člověk na něco soustředit: na jedinečnost Boha nebo na jeho bezmeznou lásku nebo na pomíjejícnost všech věcí. Ale právě tomu se chce zen vyhnout. Oč se zen snaží všemi silami, je dosažení svobody, osvobození od všech nepřirozených překážek. 

Meditace je něco, co si uměle ukládáme, neodpovídá přirozenému chování mysli. O čem medituje pták ve vzduchu nebo ryba ve vodě? Pták létá, ryba plave. Nestačí to?... 

Zen není monoteistický ani panteistický; vysmíva se takovým označením. Proto také není v zen předmětu, na nějž by se měla mysl zaměřit. Zen je oblak vznášející se na nebi; neupevňuje jej žádný šroub, nedrží jej žádný provaz. Pohybuje se, jak chce. 

Ani hora meditací není s to jej k něčemu upoutat. Meditace není zen. Ani panteismus ani monoteismus mu neopatřují témata k soustředění...

Zen chce vidět naši mysl svobodnou a nezatíženou: myšlenka na jednotu a veškerost je už sama překážejícím balvanem, rdousící léčkou, která ohrožuje původní svobodu ducha.

Meditací rozumíme obvykle něco abstraktního, a to proto, že meditace je všeobecně soustředěním mysli na určité velmi obecné předměty, tedy na předměty, jež nejsou vždy úzce spjaty s konkrétními věcmi života. Zen vnímá a pociťuje, ale neabstrahuje a nemedituje. Zen vším proniká a ztrácí se zcela v nekonečnu.

Někteří lidé tvrdí, že zen je určitou formou mystiky a že si tedy nemůže osobovat nárok být v dějinách náboženství něčím jedinečným. To je možné, ale zen je mystikou zvláštního druhu. Je mystický asi v tom smyslu, jako svítí slunce, jako kvete květina, nebo jako slyším, že venku někdo tluče na buben. 

Jsou-li to mystické skutečnosti, pak je jimi zen přeplněn. Když byla jednou jednomu mistru položena otázka, co je to zen, odpověděl: "Vaše všední myšlenky". Není to jasné a poctivé? Mystika je obvykle příliš excentrická, příliš vzdálena každodennímu životu: zde přinesl zen změnu. 

Co bylo kdysi na nebi, snesl na zem. S vývojem zen ztratila mystika mystičnost, není už křečovitým výtvorem zvláště disponované mysli. Neboť zen odhaluje svou podstatu v navenek úplně bezvýznamném a na události chudém životě obyčejného člověka, uchopuje skutečnost života uprostřed života samého v tom, jak se žije. 

Zen vychovává mysl soustavně k tomu, aby tuto skutečnost viděla. Otvírá oko člověka velkému mystériu, které se uskutečňuje každého dne a v každé hodině; rozšiřuje srdce, takže je s to pocítit v každém svém úderu věčnost času a nekonečnost prostoru; daruje nám takový život na světě, jako bychom kráčeli zahradami ráje...

Ať je zen čímkoli, patří k praktickému a obyčejnému životu a je zároveň nanejvýš živoucí. Jeden starý mistr, který chtěl ukázat, co je zen, zdvihl prst, jiný hodil míčem, třetí dal tazateli pohlavek. Může-li být vnitřní pravda, která spočívá hluboko v nás, takto ukázána, není pak zen nejpraktičtější a nejbezprostřednější metodou duchovní výchovy, která kdy vyšla z náboženství? 

A není tato praktická metoda zároveň nanejvýš originální? Skutečně, zen nemůže být jiný než původní a tvůrčí, neboť odmítá vše pojmové a zabývá se jen živoucími skutečnostmi života. Chápáno pojmově, je zdvižení prstu jedním z nejobyčejnějších zážitků v životě každého z nás. Ze stanoviska zen se v něm však chvěje božský smysl a tvůrčí vitalita. Pokud je zen s to ukazovat tuto pravdu uprostřed naší konvencemi a pojmy spoutané existence, má jistě své oprávnění.
