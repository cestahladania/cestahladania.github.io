[Domov](/index.html) 

---

**Čo je to ZEN. II.**

Džošu se jednou zeptal nového mnicha: "Byls tu už někdy předtím?" Mnich odpověděl: "Ano, pane, byl jsem tu už". A mistr nato: "Vezmi si šálek čaje".

Později přišel jiný mnich a mistr mu položil tutéž otázku. Tentokrát však byla odpověď opačná: "Nebyl jsem tu dosud nikdy, pane". A starý mistr odpověděl stejně tak jako předtím: "Vezmi si šálek čaje".

Mnich Indžu se na to zeptal mistra: "Jak to, žes nabídl oběma stejně šálek čaje bez ohledu na to, co ti odpověděli?" Starý mistr zvolal: "Ó Indžu !" A Indžu nato: "Ano, mistře". "Vezmi si šálek čaje"...

Máme v takových rozhovorech spatřovat jen banální slova o obyčejných věcech života? Je to náhlý pád z výšin transcendentální filosofie do všednosti? Vše tu záleží na tom, jak se na věci díváme. Na mém psacím stole doutná vonná tyčinka. Je to banální? Zemětřesení zpustoší zemi a Fudžijama se zhroutí. Je to velká událost? Zen by okamžitě odpověděl: "Hoří-li vonná tyčinka, hoří v ní celý svět. V Džóšuově šálku čaje tančí motské panny".

Hledáme tajemství zenu tam, kde je lze nejtíže najít, t.j. v slovních abstrakcích a v metafyzických jemnostech, zatímco jeho pravda je v názorných věcech našeho všedního života. 

Jistý mnich se zeptal mistra: "Je tomu už dlouho, co jsem k vám přišel, abych byl poučen o svaté stezce Budhově, ale vy jste mi dosud nedal ani jediný pokyn. Proč se mnou nemáte slitování?" Nato zněla odpověď: "Jak to myslíš synu? Kažé ráno jsi mě pozdravil; neopĕtoval jsem tvůj pozdrav? Když jsi mi přinesl šálek čaje, nepřijal jsem jej a netěšil se z něho? Jakého jiného poučení by sis vlastně ode mne přál?"

Je toto zen? Je toto onen druh životní zkušenosti, jemuž nás chce zen učit? Jeden z básníků zen zpívá: "Jak je to zázračné, jak podivuhodné ! Čerpám vodu a nosím dříví."

Zen se však nikdy nesmí zaměňovat za hrubou přirozenost nebo dokonce za bezuzdnost jako by prostě znamenal, že máme sledovat své tělesné pudy, aniž bychom se ptali na jejich původ a hodnotu. 

Jednomu z velkých mistrů byla jednou položena otázka: 

"Usiluješ nepřetržitě, aby ses cvičil v pravdě?" 
"Ano, činím to". 
"Jak se cvičíš?" 
"Když mám hlad, jím; když jsem unaven, spím." 
"To činí každý. Lze říci o všech, že cvičí jako ty?" 
"Ne!" 
"Proč ne?" 
"Protože když druzí jedí, nejedí, ale myslí na všemožné věci a nechají se tím rušit; když spí, nespí, ale zdá se jim o tisíci věcech. Proto nejsou takoví jako ja".

Je-li tedy zen určitým druhem přirozeného stavu, tedy jen za předpokladu přísné sebekázně. Neukázněná mysl nemá svobodu vůle, je na rukou i na nohou svázána podněty zvenčí, proti nimž je zcela bezmocná. Zen se naopak těší dokonalé svobodě je pánem sebe sama.

Zen se často pokládá za formu panteismu. Kdybychom chtěli připustit, že je tím vystiženo to, co je pro zen skutečně podstatné, bylo by to zcela nesprávné. Přečtěme si třeba tento rozhovor mezi Jün-menem a jeho žákem:

Mnich: "Co je Čisté tělo Pravdy?" 
Mistr: "Živý plot kolem zahrady." 
Mnich: "Jak se chová člověk, který je takto chápe?" 
Mistr: "je to lev se zlatou hřívou". 

Je-li Bůh živým plotem, který ohraničuje klášterní pozemek, může v tom být stopa panteismu, mohli bychom mít za to. Ale co pak znamená lev se zlatou hřívou? Toto zvíře není jevovou formou něčeho jiného, je samo o sobě vznešené, je svézákonné, je králem zvířat, je dokolané tak, jak je ...

Pro zen je každá jednotlivá bytost absolutní jednotkou, která je právě jako taková spojena se všemi ostatními jednotlivými bytostmi. Tato souvislost nekonečné vzájemné vztažnosti je umožněne v říši "Prázdnoty", neboť v ní všechny tyto bytosti mají své bytí, a to tak, jak jsou, t.j. jako individuální skutečnosti.

"Jdu s prázdnýma rukama, a hle, v mých rukou je rýč; putuji pěšky a jedu přitom na hřběte buvola. Když kráčím přes most, hle, neplyne voda, ale most."

Tyto Dženjovy verše vyjadřují zásadní stanovisko přívrženců zen. Přestože jejich obsah nijak nevyčerpává učení zen, naznačují přece obrazně cestu, o niž se zen snaží. Kdo chce získat vhled do pravdy zen, musí se nejprve učit chápat, co vlastně tato strofa znamená. 

Nic se nezdá nelogičtější, nic neodporuje víc zdravému lidskému rozumu než ona. Kritikové budou naklonění prohlásit zen za absurdní a matoucí, za něco, co leží mimo hranice rozumného myšlení. Ale zen zůstává neoblomný a brání se proti tomu, aby tzv. lidský rozum měl ve svém nazírání na věci poslední slovo. 

Prohlašuje naopak, že nemůžeme dosáhnout pronikavého poznání pravdy jen proto, že se nerozumně snažíme o "logický výklad věcí. Chceme-li se ponořit až do základů života, musíme obětovat nám tak milé, navyklé logické závěry a otevřít si novou cestu nazírání, na níž unikneme tyranii logiky a jednostrannosti našeho běžného užívání slov. Pak pochopíme, že "A je ne-A", že logika je jednostranná a že tzv: nelogičnost nemusí být pro poslední pochopení vůbec nelogická; že to, co se povrchnímu pohledu jeví iracionální, má svou vlastní hlubší logiku, která odpovídá skutečné podstatě věci ... ...

Tím, že získáme intelektuální svobodu, dospěje naše duše sama k sobě. Zrození a smrt nás přestanou trápit, neboť ve skutečnosti taková dualita nikde na světě neexistuje, žijeme naopak právě smrtí. Až dosud jsme se dívali na věci z hlediska jejich protikladnosti a rozdílnosti a náš postoj k nim odpovídal tomuto stanovisku, byl tedy více než protikladný. Zde však nastává převrat. Dosáhli jsme bodu, z něhož je svět viděn takříkajíc zevnitř...

Zen má co činit se skutečnostmi a ne s jejich logickými, slovními, mastnými představami. Duší zen je prostota: odtud jeho životnost, svoboda a původnost. Zen požaduje, abychom uznávali fakta a byli si vědomi, že slova jsou slova a nic víc. Zen přirovnáva často mysl k neposkvrněnému zrcadlu. Být prostý znamená podle jeho názoru udržovat toto zrcadlo stále jasné a čisté, zrcadlit prostě a dokonale, co je právě před ním.

Důvod proč zen vystupuje tak ostře proti logice, je v tom, že logika pronikla tak hluboko do života, že většina z nás je přesvědčena, že logické myšlení je život sám, že bez něho by neměl život význam. Mapa života je nakreslena logikou tak definitívně a důkladně, že je nejjednodušší následovat ji ve všem, co děláme a neodvažovat se porušovat její zákony, jejichž platnost je nekonečná. 

Tento světový názor má většina lidí, i když lidé svými činy neustále porušují to, co ve svém myšlení považují za neporušitelné. Jinými slovy, "drží v rukou rýč a přece jej nedrží", dvě a dvě jsou pro ně mnohdy pět; jenže si toho nejsou vědomí a představují si, že jejich život probíhá podle logických nebo matematických zákonů. Zen chce zbořit tuto pevnost zpozdilosti a ukázat, že žijeme psychologicky nebo biologicky, ale nikoli logicky.

V logice je vždy úsilí a námaha. Logika je si vědoma sama sebe. Totéž platí o etice, která je použitím logiky v praktickém životě. Etický člověk uskutočňuje skutky lásky k bližnímu, které jsou chvalitebné, ale je si jich stále vědom a může nadto často myslet na to, že za ně bude jednou odměněn. Z toho plyne, že jeho mysl je poskvrněná a nikoli čistá, jakkoli mohou být jinak jeho skutky objektívně nebo sociálně velmi dobré. 

Zen si něco takového oškliví. Život je umění a měl by jako každé dokonalé umění sám na sebe zapomínat, nikdy by neměl být trápením nebo námahou. Podle názoru zen bychom měli žít tak, jako pták létá ve vzduchu, nebo jako ryba plave ve vodě. 

Kde vládne nátlak, je člověk trestancem, přestává být svobodnou bytostí. Nežije už, jak by měl žít, trpí pod tyranií poměrů, cítí se spoután a ztrácí svou nezávislost. Zen se snaží udržet lidskou životnost, vrozenou svobodu a především celistvost lidské bytosti. Jinými slovy, zen chce žít život zevnitř a nebýt vázán pravidly. Odtud jeho nelogické nebo lépe nadlogické výroky.

Ústřední myšlenka spočívá v tom, že rozhodující prožívání skutečnosti nesmí být zotročeno nějakými umělými nebo schematickými pravidly myšlení, ani nějakým protikladem "ano" a "ne", ani nějakými pevnými a hotovými formulemi teoretického poznání... 

Jeden z mistrů řekl: "Mysl je dokonale čistá, když je mimo čistotu i nečistotu. Chceš vědět, jak toho lze dosáhnout? Udržuj svou mysl dokonale prázdnou ve všech životních situacích, pak budeš mít čistotu. Až toho dosáhneš, nepřipusť ani myšlenku o tom, jinak upadneš do nečistoty."

Zen si oškliví pomocné prostředky, včetně intelektuálních. Je od začátku do konce cvičením a zkušeností, která nepotřebuje žádného vysvětlování, neboť vysledkem je jen nedorozumění a pokroucení. Chce-li dát zen někomu ochutnat, jak je cukr sladký, vstrčí mu jej rovnou do úst a nepřidává k tomu slova. 

Přívrženci zen by řekli, že je ovšem třeba prstu, který by ukázal na měsíc, ale jaká by to byla nepřístojnost, kdyby chtěl někdo považovat prst za měsíc! Zní to nepravděpodobně: ale jak často propadáme v životě aniž to víme tomuto omylu! Kdo píše o zen, může nanejvýš ukázat na měsíc, je to jediná možnost, kterou má, a má učinit vše, co je v jeho moci, aby prezentoval podstatu zen co nejjasněji.

Zen se vztahuje k životu, nepotřebuje pojmů duše nebo Bůh, neho jakéhokoli zprostředkujícího pojmu, který ruší přirozený tok všeho života. Zen se snaží uchopit život, jak plyne. V zen není nic mimořádného nebo tajemného. Zvednu ruku, vezmu ze stolu knihu, slyším, jak si venku chlapci hrají s míčem, vidím, jak mraky táhnou přes blízký les tím vším vykonávám zen, žiji zen. 

Není třeba diskuse ani vysvětlování. Nevím proč, a není ani zapotřebí to vysvětlovat ale když vyjde slunce, jásá celý svět a všechna srdce jsou naplněna blažeností. Lze-li zen vůbec pochopit, musíme se ho chopit odtud.

Proto řekl Bodhidharma, když se ho ptali, kdo je: "Nevím". To neřekl proto, že by nebyl mohl vysvětlit, kým osobně je, ani proto, že by se byl chtěl vyhnout slovnímu výkladu, nýbrž právě proto, že skutečně nevěděl, kdo nebo co je, kromě toho, že byl, co byl a nemohl být ničím jiným. Důvod byl dost prostý. 

Když Nangaku přišel k šestému patriarchovi, dostal od něho otázku: 

"Co je to, co tu ke mně přichází?" 

Neznal odpověd. Po osm let přemýšlel o této otázce a jednoho dne mu konečně vysvitla pravda. Tu zvolal: "Už tím, že to vyslovíme, mineme se cílem". To je totéž, jako když někdo řekne: "Nevím."
